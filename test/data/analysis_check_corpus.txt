Seksiä ensi kerran ¶
Kohta kaikin on pruukanheet unaneerata ennen kun heilä on seksiä jonku muun kansa. Sen ensimäisen seksuaalisen kokemuksen suuriin osa on saanu ittensä kansa. Se on tavalista ette on paljon ajatuksia ja ototuksia kuinka se tullee olemhaan kun ensi kerran pittää seksiä jonku kansa.  ¶
Kun ei ole koskhaan pitäny seksiä kenheen kansa saattaa olla paljon ajatuksia kuinka se tullee tuntumhaan, kuinka sitä haluaa ette se pittää olla ja koska se pittää tapahtua. Saattaa ette sitä on kuullu kaveria puhua siittä, nähny filmissä, lukenu avisissa eli kuullu muuta, joka tekkee ette sen on saanu ideoita ja kuvitteluja kuinka se pittää olla. ¶
Useasti nämät ajatukset koskevat ette pittää emätinyhtymistä (slidsamlag). Net tutkimukset mikkä on tehty näyttävät ette on moni joka ei ole pitäny emätinyhtymistä kun net jättävät jymnaasien. Se saattaa johtua monestaki syistä, esimerkiks ette ei halua, ettei ole ollu maholisuus, ette tykkää pittää seksiä henkilöitten kans jokka on samasta sukupuolesta, eli on kiinostunu pitämhään muunlaista seksiä kun just emätinyhtymistä. ¶
Välistä tuntee stressiä eli ette on pakotettu pitämhään seksiä vaikka sitä ei oikeasthaan itte halua sitä eli ei ole valmis siihen. ¶
Sitä saattaa kans tuntea ette on pakko oottaa seksin kans vaikka sitä haluais tehhä sitä. Ette tuntea pakkoa ette pittää eli oottaa seksin kans saattaa riippua oman kaveriporukan painosta eli ototuksia esimerkiks perheeltä. ¶
Mutta on tärkeä muistaa ette pittää tehhä sen joka tuntuu hyvältä ittele. Itte sitä päättää: ¶
Ei se mene päättää erikoista ikkää koska sitä on valmis pitämhään seksiä jonku muun kans, sen häätyy itte tuntea. On sen eestä olemassa laki joka sannoo ette henkilö joka on yli 15 vuotta ei saa pittää yhtyntää, eli seksiä milhään tavala, sellaisen kans joka on alle 15 vuotta. Mutta laissa seisoo kans ette sitä ei piä tuomita, jos se on ittesthääns selvä ette se ei ole ollu kysymys oikeuen loukkauksesta. ¶
Tärkeintä on ensi käessä kuinka suuri on ikäero, jos kehityksitten erot henkilöitten välissä jokka on pitänheet seksiä on pienet ja jo ¶
Se on tavalista ette ensi kerran kun pittää seksiä on erinlaisempi kun sitä on ajatellu. Välistä se saattaa tuntua ette se on epäonnistunu koska se ei ollu kun sitä oli kuvitellu ja oottanu. ¶
Seksi on sellaista mitä tarvittee harjotella ennen kun se tullee oikein hyväksi, niinkun kaikki muu elämässä. Eihän se ole moni joka ossaa pelata jitarrila favuriittilaulua, ilman tietämättä kuinka otethaan yhen akortin, eli ei ees ole koskhaan piättäny yhestä instrymentistä! Ennen ensi kertaa on olemassa asioita mitä saattaa pittää mukana ajatuksissa ja joitakin asioita saattaa kans testata ja harjotella. ¶
Välistä saattaa kuulla sanan koskematon, eli ette jollakin on jäljelä piikuus, siittä joka ei ole pitäny seksiä. Se saattaa merkitä ette sitä ei ole pitäny seksiä missä peenis on ollu emättimessä, mutta se saattaa kans merkitä ette ei ole pitäny seksiä ollenkhaan. ¶
Jokkut ei tykkää käyttää sannaa piikuus. Piian sen takia ette sitä kuulustaa ette sitä on jonkinlainen syylinen kun ei ole ennää jäljelä piikuus. Niinku pitäis hävetä ette on pitäny seksiä. ¶
Suuriin osa jokka käyttävät sannaa piikuus ei ajattele niin. Sanothaan yksinkertasesti koskematon yhtenä sanana joka kuvvaa ettei ole pitäny seksiä. Kun on pitäny seksiä ensi kerran pruukathaan sanoa ette sitä on menettäny piikuuksen, eli menettäny sen koskemattoman. Piian sitä tuntee olevan vähän ylpeä eli ilonen ette ei ole ennää koskematon. ¶
Jokhaisella on oikeus itte päättää koska pittää seksiä ensi kerran. Siihen asihaan ei kelheen muula ole mithään tekemistä eli sanomista. Sitä ei mene nähhä jos joku on pitäny seksiä eli ei. Ei ees lääkäri eli paarmurska saata nähhä sen. ¶
Sitä mitä meinathaan immenkalvola eli piikuuksella on oikeasthaan se aukko missä emättimen (livmoder) ulkopuolinen osa muuttuu emättimen sisäpuoliseks osaks. Aukola saattaa olla vaihteleva muoto ja aukon syrjä saattaa olla vähän kryppynen eli liuskanen. Aukko leviää ja vennyy paremin pyberteetin aikana, mutta se ei koskhaan katoaa. Mutta siis ei ole yhtään kalvoa joka kattaa emättimen. ¶
Koska ei ole yhtään kalvoa ei ole myöskhään mikhään joka saattaa mennä rikki yhtymisessä. Silti jokkut tyttäret saattavat vuotaa kun heilä on ensi kerran emätinyhteys, mutta tavalisinta on ette ei ole vuotoa. ¶
Se saattaa olla niin ette net jokka vuotavat riippuu siittä ette emättimenaukon syrjä on tiukka. Mutta se on tavalisempi ette sitä vuotaa jostaki muusta syystä, niin kun ette sitä on jännittyny eli ei ole tarpheeks kiihottunu. ¶
Ei sitä saata kattomalla henkilöä nähhä jos se on koskematon eli ei. Ei ees lääkäri eli paarmurska saata nähhä jos joku on pitäny seksiä eli ei. ¶
Seksuaalinen taipumus – biiseksuaalinen, hetero, homo ¶
Seksuaalinen taipumus eli luone koskee sitä mikä sukupuoli sillä on johonka sitä rakastuu, eli kiimaintuu. Sitä saattaa olla biiseksuaalinen, heteroseksuaalinen eli homoseksuaalinen. ¶
On olemassa kolme seksuaalista taipumusta eli luonetta: biiseksuaalisuus, heteroseksualisuus ja homoseksuaalisuus. Useasti sanothaan vain ette sitä on homo, hetero eli bii. ¶
Se on tavalista ette sitä hunteeraa omasta seksuaalisesta luontheesta. Käsitys omasta seksuaalisesta luontheesta saattaa kuitekki muuttua elämän aikana. ¶
Sitä päättää itte jos sitä haluaa kuttua itteä bii, homo eli hetero. Sitä saattaa kans valita sanomalla ette ei ole minkhäänlainen erikoinen seksuaalinen taipumus. ¶
Ympäristö olettaa eli luulee useasti ette sitä on heteroseksuelli. Jos ei tunne ette se käsitys soppii ittele siittä se saattaa aiheuttaa ette sitä tuntee olevan erinlainen, näkymätön eli ulkopuolela. ¶
Riippumatta mikä seksuaalinen luone on, jokhainen päättää aina itte jos ja koska sitä haluaa selittää siittä muile. ¶
Tavalisesti ei pruukata tarvita selittää, jos sitä on heteroseksuaalinen, koska sen otethaan monta kertaa ittesthääns selväks. ¶
Jos on homoseksuaalinen eli biiseksuaalinen, saattaa välistä tuntea ette sitä haluaa eli tarttee selittää sen. ¶
Välistä piian jokku uskovat ette sitä on erikoisela tavala riippuen minkälainen seksuaalinen luone on. Siis sitä pittää tykätä vissistä asioista, olla erikoisen näkönen eli harrastaa vissiä intressiä. ¶
Mutta ominaisuuet, ulkonäkö, intressit, eli kuinka sitä valittee ette ellää elämänsä, ei ole tekemistä sen kans mikä seksuaalisuus ittelä on. ¶
Riippumatta mikä seksuaalinen taipumus on niin on oikeus ellää oman elämänsä niinku haluaa. ¶
Se on laitonta ette milhään perustheela tiskrimineerata kethään seksuaalisen luontheen vuoksi. ¶
Jos kokkee väkivaltaa seksuaalisen luontheen takia se on erittäin vakava rikos mitä kututhaan viharikokseks. ¶
Svamppia sukuelimessä, eli alapäässä ¶
Svamppia on kohta kaikila luonolisesti alapäässä. Välistä se lissäintyy ja sillon se saattaa antaa prupleemia. Se on hyvin tavalista tyttärillä. Kolme neljästä tyttärestä saavat joskus elämässä vaivoja svampista ja monele se tullee takashiin monta kertaa. Pojatki saattavat saa svamppia. Svamppi on vaaraton mutta saattaa olla raskasta koska se pruukaa kutistaa ja kirventellä. ¶
Se on epäselvää miksi sitä saapi prupleemia svampin kans. Mutta yks syy saattaa olla ette sitä ottaa jotakin metesiiniä, esimerkiks anttipiotikkaa, joka tappaa hyöyliset pakteerit jokka tavalisesti on alapäässä ja sillä tavala svamppi saattaa alkaa kasvamhaan. ¶
Svamppi saattaa kans riippua siittä ette imyynipuolustus on heijontunu jostaki syystä, esimerkiks kun alkaa tulemhaan kipeäks eli on stressanu paljon. ¶
Ruuhmiin hormoonipalansi saattaa kans vaikuttaa. Sen takia on tavalista ette sitä saapi svamppia just ennen mensiä eli kun on raskhaana. ¶
Svamppi ei ole mikhään sukupuolitauti. Se saattaa tartuttaa samlaakissa, mutta se ei ole tavalista. Toishaalta svamppi ei saata tarttuttaa suuseksin kautta eli ette sitä käyttää sammaa tualettia kun joku jolla on svamppi. ¶
Tyttärenä huomaa useasti ette on saanu svamppia koska se kutisee ja kirventellee vakiinan aukossa ja häpyhuulissa. Häpyhuulet saattavat kans tulla punaseks ja paisunheeks. Vuoot saattavat tulla valkeaks, kuivaks ja kryyniseks, mutta välistä net on ohut ja sillon tällöin ei ole yhtään vuotoa kun on svamppi. ¶
Svamppi tekkee kans ette se saattaa kirventellä eli ottaa kipeästi kun pissaa eli kun pittää seksiä. Välistä saapi ekseemin häpyhuulhiin ja jymskhiin eli kupheeshiin. ¶
Pojila pruukaa olloni, varsi, kivespussi eli nivukset tulla punaseks, kuivaks ja hilsheiseks eli fnaasiseks kun on saanu svampin. Sitä saattaa kans saa valkosen päälyksen ollonin pääle eli esinahan alla, eli varressa. Päälys pruukaa olla vaikeampi pestä poies kun smekma joka luonolisesti on esinahan alla. ¶
Jos on pieniä vaivoja svampista vakiinassa eli peeniksessä se pruukaa tavalisesti kohta aina kaota ittesthääns ilman hoitoa muutaman päivän jälkhiin. ¶
Mutta välistä se ei mene yli, eli kutisee ja kirventellee niin paljon ette sitä haluaa kätevästi tehhä jotakin sille. Jos se on ensi kerta kun saapi prupleemia pittää ottaa yhteyttä nuoritten vasthaa ¶
Jos on ollu svamppi aiemin ja tuntee prupleemin samala tavala sitä saattaa ostaa aputeekista jonku metesiinin mitä mennee saa ilman reseptiä. On olemassa kräämiä jolla saattaa voijela vakiinaa ja häpyhuulia eli peenistä ja kivespussia. Tyttärille on kans olemassa pilleriä, niin kututtu vakituuriymmi, jota panthaan vakiinhaan sormila, ja kräämä jota pruutathaan sisäle pienelä plastipruutala. Vähän aijan jälkhiin kun on ottanu ainetta se saattaa kirventellä ja kutista vielä enemän, mutta se pruukaa kätevästi mennä yli. ¶
Jos seuraa päähän koko hoijon kohta kaikin tulevat hyväks näistä ainheista jokka saapi ilman reseptiä. Jos ei tule siittä hyväks eli jos svamppi tullee takashiin useamin kun kaks kertaa puolen vuoen aikana pittää kontaktata nuoritten vasthaaoton, iho- ja sukupuolivasthaanoton eli hoitosentraalin missä saapi apua. ¶
Se on tärkeä ette ei käytä svamppia tappavaa ainetta liian useasti eli tarpheettomasti koska se saattaa tehhä vaikeamaks ja vaikeamaks ette saa poies svampin, eli ette se tullee takashiin jo vähän aijan päästä. Se saattaa kans kuivattaa liimakalvon ja tehhä sen hauraks, mikä saattaa johtaa ette saapi muita prupleemia. ¶
Koska on epäselvää miksi saapi svampin se on vaikeata suojata itteä siittä. ¶
Välistä sanothaan ette riski ette saa svamppia kasvaa jos pessee alapäätä useasti ja saipuala. Ei ole yhtään varmaa tietoa ette se niin on. Mutta jos on svamppia eli useasti saapi svamppi-infeksjuunia ja pessee ittensä useasti se saattaa tulla paremaks jos pessee itteä harvemin. Riippumatta jos on svamppi eli ei se riittää ette pessee alapäätä kerran päivässä haileala veelä. Sitä ei piä käyttää tavalista saipuata alapäässä koska se kuivattaa. Joa haluaa saattaa käyttää öljyä ilman parfyymiä. ¶
Ei ole yhtään tietheelistä faktaa siihen ette lämpimät, ahtaat vaatheet eli stringi tekis ette on helpompi saa svamppia. Mutta jos on svamppi se saattaa kirventellä ja kutista vähemin jos on truusat eli pikkuhousut pumpulista ja ei liian ahthaita vaatheita. Se saattaa kans auttaa jos nukkuu ilman alusvaatheita ja jos on tyttö saattaa olla hyvä ettei käytä truusansuojaa. ¶
Sanonta ette jokhyrtti auttaa svamphiin on myytti, missä ei ole yhtään tietheelistä pohjaa. Sen sijasta joghyrtti saattaa tuntua viileältä ja siittä syystä saattaa olla hyvä kutinaa vasthaan. ¶
Svamppia ei tartu esimerkiks tualetin käynistä. Sen sijasta svamppi saattaa tartuttaa vakiinasamlaakissa, vaikka se ei ole tavalista. ¶
Ei ole yhtään tietheelistä pohjaa siihen ette svamppi kehittyy jos sitä syöpi paljon sokkeria. Mutta jos on prupleemia svampin kans ei tietystikhään ole vaaralista testata jos erinlaiset ruokatavat saattava tehhä ette se tullee paremaks. ¶
Se ei ole vaaralista ette pittää seksiä kun on svamppia, mutta koska liimakalvot on haurhaat sitä saattaa saa pieniä rakkoja niihin ja se saattaa ottaa kipeästi kun esimerkiks samlaakissa. Jos pittää vakiinasamlaakia on kans pieni riski ette svamppi tarttuu toisele. Sen lisäks riski on suurempi ette sitä saapi eli tartuttaa sukupuolitauen jos pittää vakiinasamlaakia vaikka on svamppia, koska kun on pieniä rakkoja liimakalvossa se tekkee ette on helpompi ette saa eli tartuttaa infeksjuunia. ¶
P-pilleri on preventiivimeeteli/preventiiviaine/ehkäisyväline tyttärile taplettimuoossa. P-pillerillä meinathaan usseimiten sitä joka oikeasthaan on kombineerattu p-pilleri. Net sisältävä kaks eri hormoonia, östrojeeniä ja gestajeeniä (gulkroppshormon), joka muun muassa tekkee ette eisaa ovylasjuunia (ägglossning), siis munasolu ei löysää. ¶
On olemassa monta eri sortin kombineerattuja p-pilleriä, joissaki on enemän östrojeeniä, toisissa enemän gestajeeniä. Se tekkee ette net vaikuttavat ruuhmiissa eri tavala. Sen takia saattaa tarvita testaila ennenku löytää sen sortin joka passaa parhaiten. ¶
Net p-pillerit jokka vain sisältävät pienissä tuusissa hormoonia gestajeeniä kututhaan miinipilleriks. On olemassa kans pilleri missä on korkeampi gestajeenituusi, jolla on sama suoja kun kombineeratuissa p-pillerissä. ¶
Minkälaisen kartan sitä saapi riippuu siittä minkälaista p-pilleriä sitä käyttää. Kartta missä kans on taplettia ilman hormoonia saattaa olla hyvä pittää, jos tykkää ette se on vaikea muistaa koska pittää alkaa seuraavan kartan kans. ¶
Sillä viikola, kun syöpi taplettia ilman hormoonia, eli ei ota taplettia ollenkhaan, saapi erinlaisen mensi tyypin. Sitä kututhaan välistä p-piller-mensiks, eli poislykkäävä vuoto. Vaikka ei ota p-pilleriä sitä on silti raskhauvesta suojattu sillä viikola. ¶
Kuinka käytethään p-pilleriä?  ¶
Jos käyttää p-pilleriä sitä saapi kartan missä on 21 eli 28 taplettia. Sitä pittää ottaa yhen tapletin suunile samala aikaa joka päivä. ¶
Jos on kartta missä on 21 taplettia niin sillon sitä ottaa viikon pitkän pausin, jälkhiin kun on syöny kaikki tapletit kartassa.  ¶
Jos on kartta missä on 28 taplettia niin sillon syöthään taplettia ilman hormoonia kartan viimisinä päivinä. Kuinka monta taplettia ilman hormoonia sitä saapi vaihtelee ja riippuu siittä minkälaisia p-pilleriä sitä ottaa. Net tapletit jokka ei sisälä hormoonia kututhaan välistä sokkeripilleriks.  ¶
Se on tärkeä ette ottaa tapletin suunile samala aikaa joka päivä. Jos missaa enemän kun 12 tiimaa, siis ette mennee enemän kun 36 tiimaa kahen tapletin välissä, sillon on vaara ette sitä ei ole ennää suojattu. ¶
Kuinka pitkhään saapi korkeinthaans mennä kahen tapletin välissä vaihtelee ja riippuu siittä minkälaista p-pilleriä sitä käyttää ja missä paikassa sitä on kartassa. Se mikä jällaa just niile p-pillerile mitä sitä ottaa saattaa lukea pakkauspaperissa. Pakkauspaperi on se informasjuuni, joka seura ¶
Sitä saattaa kans kontaktata sen vasthaanoton missä sitä sai p-pillerit uloskirjotetuks. ¶
Jos on riski ette sitä ei ole ennää raskhauvesta suojattu sitä saattaa tehhä seuraavalla tavala: ¶
Jos oksentaa neljän tiiman aikana jälkhiin kun on ottanu p-pillerin, eli jos on tiaree sillon se ei ole varmaa ette ruumis on keriny ottaa ylös hormoonit. Sillon pittää ottaa uuen tapletin ja sillä tavala sitä on vieläki suojattuna. ¶
Sen uuen tapletin pittää ottaa muusta kartasta niin ette ei puutu mithään siittä mistä sitä just sillon käyttää. Sen kartan saattaa pittää reservinä, jos tarvittee ottaa ekstraa jollakin muulaki kerrala. ¶
Jos on ollu vattakipeänä eli jostakin syystä tuntenu ette sitä on epävarma, jos on ottanu kaikki tapletit kun pittää, sillon on hyvä suojata ittens kontoomila eli pesaarila seuraavitten seittemän päivän aikanaki. ¶
Saattaa aina kysyä yheltä paarmurskalta, esimerkiks nuoritten vasthaanotossa eli paarmurskan vasthaanotossa, jos tuntee ette sitä on epävarmana. ¶
Välistä se saattaa olla sopivaa ette lykätä mensiä etheen päin, esimerkiks jos pittää mennä reishuun. Sen saattaa tehhä p-pillerilä. Sillon sitä alottaa uuela kartala suorhaan perhään kun aiempi on loppunu. Jos ottaa sokkeripilleriä sitä hyppää yli net, ja mennee suorhaan uutheen karthaan. Se merkittee ette sitä ei tehe yhtään paysia hormoonitapletitten kans ennenku haluaa saa mensin, esimerkiks kun tullee kotia reisusta. ¶
Se ei ole vaaralista siirtää mensiä tällä tavala, ja sitä saattaa tehhä sen monta kuukautta. ¶
Mutta sen pitemphään sitä yrittää lykätä oman mensin sen suurempi vaara on ette lykkäys epäonnistuu ja ette sitä sillon saapi vuotoja kuitekki. Sen takia pruukathaan neuvoa ette antaa mensin tulla kuitekki joka kolmas kuukausi, siis neljä kertaa vuoessa. ¶
Preventiivimeeteli joka sisältää östrojeeniä saattaa antaa suureman riskin saa veripropin. Mutta se riski on erittäin pieni. Esimerkiks on suurempi vaara ette saapi veripropin kun on raskhaana kun sillon ku syöpi p-pilleriä. ¶
Veripropin vaara lissäintyy jos on liikaa ylipainoa, on yks vanheempi eli sisko joka on saanu veripropin ennen 50 vuoen ikkää, eli jos ittelä on ollu veriproppi aiemin. Sillon pruukathaan kehottaa ette valittee jonku raskhauen suojan joka on ilman östrojeeniä, esimerkiks p-savva eli miinipilleri. ¶
Paarmurska eli lääkäri nuoritten vasthaanotossa, paarmurskan vasthaanotossa eli seksi- ja yhteiselämän vasthaanotossa, saattava kirjottaa ulos p-pilleriä reseptilä. Sitä saattaa kans kääntyä vaimokliniikhiin eli huoltosentraalhiin. Itte tapletit saapi noutaa ulos aputeekista. ¶
Kuinka paljon p-pilleri maksaa saattaa vaihtella riippuen missä paikkaa maassa sitä assuu ja kuinka vanhaa sitä on. Mutta usseimissa maakäräjissä ja rekiuunissa preventiivimeeteli on halvempi kun on alle 20 vuotta.  ¶
Jos ottaa omat p-pillerit niinku pittää sillon riski ette tulla raskhaaks on hyvin pieni. ¶
Jos haluaa heittää p-pilleritten kans, niin paras pruukaa olla ette syöä valmhiiks sen p-pillerikartan mikä on jo käytössä ja sitten ei alottaa uutta. ¶
Ei se ole vaaralista heittää p-pillerin kans keskelä yhtä karttaa, mutta on riskiä ette sitä sillon saattaa saa epäsäänölisiä vuotoja. Jos ei halua tulla raskhaaks on tärkeä ette alkaa käyttämhään jotaki muuta suojaa raskhautta vasten, jos harjottellee emätinyhtymistä (slidsamlag). ¶
Se vaihtelee kuinka kätevästi mensi tullee käynthiin jälkhiin ko on heittäny p-pillerit. Jokku saavat säänölisen mensin suorhaan ja toisila se saattaa kestää monta kuukautta. ¶
Jos ei halua tulla raskhaaks on tärkeä ette muistaa ette suojata ittens raskhautta vasten, jos harjottellee emätinyhtymistä, vaikka mensi ei ole tullu takashiin. Ovylasjuuni tapahtuu (ägglossning), siis munasolu löysää, suunile 14 päivää ennen ku mensi tullee ja sillon on riski suuriin ette tulla raskhaaks. ¶
Pittää ottaa yhteyttä nuoritten vasthaanoton, paarmurskan vasthaanoton, iho- ja sukupuolen vasthaanoton eli huoltosentraalin kans, jos ei ole saanu mensiä takashiin kuuen kuukauen jälkhiin kun on lopettanu p-pillerit, ja sillä tavala saa selvile miksi se niin on ja mistä se johtuu. ¶
Polttaminen eli tupakointi ¶
Kun polttaa tupakkaa sitä immee keuhkoin tuhansia myrkylisiä ainheita. Polttaminen saattaa antaa erilaisia vahinkoja ja tautia, ja suunile joka toinen henkilö joka polttaa kuolee aiemin kun mitä se olis tehny ilman polttamista. Sen lisäks tupakka on tyyristä, ja saattaa tehhä ette sitä saapi finniä, huonoman kunnon ja vähemin seksihalua. Silti on tavalista ette alethaan polthaan sen takia ette olla tyffi eli komea. ¶
On olemassa laki joka sannoo ette ei saa ostaa tupakkaa jos on alle 18 vuotta. Se on nuoritten suojaksi tupakan vaaroista. ¶
Sitä saattaa polttaa tupakkaa paperossina, sikarina, sikarillinä ja vesipiipussa. Paperossit on tavalisimat. Paperossi ei sisälä aivan tupakkaa, yhen sytytetyn paperossin savvussa on suunile 4000 tjeemistä ainetta. Moni niistä antaa kanseria. Vaaralisimat ainheet on: ¶
Tavalisiin syy on ette kaveritten kans testathaan polttaa ensi kerran. Sitä haluaa testata miltä se maistuu ja kuinka se tuntuu. Piian sitä tykkää ette se on tyffiä. Eipäs juuri kukhaan piä ette se maistuu hyväle ensi kerrala. ¶
Jokkut polttavat sen takia ette net haluavat tuntea vanheemalta eli ittenäiseltä. Saattaa kans tuntea ette se on helpompi olla muitten kans, jokka kans polttavat. ¶
Suuriin osa tietää ette se on vaaralista polttaa. Mutta se on helppo ajatella ette tauvit ei tule ittele, eli ette sitä aikoo heittää ennen ku se tullee vaaraliseks. ¶
Jos alkaa polttamhaan on vissit asiat mitä mennee huomata aika kätevästi, esimerkiks ette saapi kehnoman kunnon. Se tullee siittä ette jos polttaa ruumis tullee kehnomaks ottamhaan ylös syyreä ilmasta, ja nikutiini mikä on tupakassa saapi syämen lyöhmään kätevämin. ¶
Sen varemin elämässä kun alkaa polttamhaan, sen suurempi vaara ette tullee riippuvaiseks ja e ¶
Jos on polttajitten lähelä, esimerkiks samassa huonheessa, sitä saapi henkiä kaasuja jokka on savvussa. Sitä kututhaan passiiviseks polttamiseks. Koska passiivi polttaminen on kans vaaralista, polttaminen on kieletty restayrangissa, kahviloissa, työpaikoissa ja julkisissa paikoissa sisälä. ¶
On helppo tulla tupakasta riippuvaiseksi. Vain muutaman paperossin perästä aivot saattavat tulla riippuvaiseks nikutiinistä. Jos on riippuvainen tupakasta merkittee ette ruumis on harjantunu nikutiinhiin, ja se tullee raskhaaks jos ei polta, niin kututtu apstinensivaivoja. Mutta se on kans itte tapa johonka sitä tarttuu, se tullee tavaks ette polttaa. ¶
On vaikea lopettaa polttamisen, vaikka haluaa olla vapa siittä. Mutta se mennee, ja sen varemin kuen heittää polttamisen sen paremin se mennee. Suuriin osa vahinkoista ja tauista mitä polttaminen antaa, saattavat kehittyää hyvään suunthaan jos lopettaa. ¶
Hyvät syyt miksi ei polttaa:  ¶
Jos on vaikea päättää jos pittää polttaa eli ei, saattaa yrittää tehhä listoja missä on etuja ja haittoja. Se saattaa olla pikku asioita ja suuria asioita, jokka koskevat ommaa elämää, muita henkilöitä, miljöötä ja muuta. Se on omat listat, ja itte sitä päättää mitä listaa aikoo seurata, kuinka sitä haluaa tehhä polttamisen kans. ¶
Joskus kun on 10 ja 13 vuoen iässä sitä usseimiten pruukaa tulla pyberteethiin. Pyberteetin aikana ruumis kehittyy lapsesta raahvaaks. Esimerkiks ääni ja sukupuoli muuttuvat, sitä saattaa saa finniä ja pruukathaan alkaa kiinostumhaan seksistä. ¶
Pyberteetin alottaa hormoonit. Hormoonit on ainheet jokka kehittyvät eri ruuhmiin rauhasissa. Hormoonit vaikuttavat kuinka ruumis toimii monela eri tavala. Esimerkiks net määräävät kuinka uni, verenpaino, kiiri ja kuinka paljon vettä on ruuhmiissa. Se on kans hormoonit jokka määräävät kuinka ja koska ruumis kehittyy. ¶
Koska tullee pyberteethiin ja kuinka sitä kokkee sitä, se vaihtelee paljon henkilöstä henkilhöön. Jokkut saattavat kaivata ette saa mensin eli parrankasvua, ja toiset pitävät ette se tuntuu ilkeältä. ¶
Jos tullee varhain eli hiljain pyberteethiin, se ei ole mithään mitä sitä itte saattaa määrätä. Tyttärillä pruukaa pyberteetti alkaa kun sitä on 10 ja 12 vuoen välissä, ja pojila se alkaa 11 ja 13 vuoen välissä. Mutta on kans tavalista ette se tapahtuu sekä varemin ette myöhemin kans. Kuinka vanhaa sitä on kun tullee pyberteethiin on suureks osaks jeneettistä ja siis perintöä. ¶
Koko pyberteetti pruukaa ottaa viis-kuus vuotta, ja sillä aikana kaikila om oma tahti. Pyberteetti alkaa useasti ette sitä kasvaa kätevästi. Välistä saattaa tuntea ittens vähän kömpelöks koska kaikki ruuhmiinosat ei kasva samassa vauhtissa. Esimerkiks käet ja jalat pruukaavat kasvaa paljon alussa. ¶
Kun pyberteetti loppuu sitä on kasvanu pittuuvelta valhmiiks. ¶
Sitä saapi useasti kuulla ette pyberteetti on raskas aikakausi. Niin se saattaa olla muutamile, mutta ei kaikile. Monele se on hauska ja jännittävä aika elämässä, kun tapahtuu paljon uutta sekä ittensä kans ette kaikki muu oman ympärilöä. Moni tykkää kasuta ja saa enemän raahvaan ruuhmiin ja ulkonäön, mutta ei kaikin. Se saattaa tuntua sekavalta ette ruumis muuttuu, välistä saattaa tuntea ette sitä ei oikein pysy matkassa. ¶
Välistä saattaa tuntua ette on olemassa ajatuksia ja vaatimuksia, esimerkiks kuinka pittää olla ja minkä näkönen tyär ja poika pittää olla. Raahvaila saattaa olla iteoita kuinka tonoorinkit "on", mitä saatethaan kuvata nekatiivisilla sanoila, niinku ette tonoorinkit on vaikeita ja riitasia. Pittää muistaa ette ei kelhään ole oikeus käyttyäytä tylysti eli epäkorektisti kethään kohti ja ette on aina oikeus olla kuka sitä haluaa olla. ¶
Jos tuntuu raskhaalta se saattaa olla hyvä puhua jonku kansa. Se saattaa esimerkiks olla koulun siukkasysteri, koulukyraatturi, eli joku muu nuoritten vasthaanotossa. ¶
Tyttäritten ensi merkki ette on tullu pyberteethiin on ette rinnat alkavat kasvamhaan. Sen saattaa tuntea kun saapi pieniä kovia kuhmuja rintavoortan eli nännin takana. Se on rinnan rauhanen joka kehittyy. Kun rinnat kasvavat net saattavat kutistaa ja olla arkoja. Se on kans tavalista ette se ottaa kipeästi kun pukkaa johonki eli koskettaa rintoja liian lujasti. ¶
Usseimiten yksi rinta alkaa kasvamhaan ennen toista. Se on tavalista ette rinnat jatkuvasti kasvavat omassa tahissa. ¶
Kohta puolet pojista saavat rintarauhasia, jokka mennee nähhä ja tuntea pienenä kuhmuna yhen eli molemitten rintavoortitten alla. Rintarauhaset saattavat kans tuntua vähän aroilta, mutta se on täysin vaaratonta. Vähän aijan päästä rintarauhanen pruukaa mennä pieneks uuesti. Se saattaa kestää kaks kolme vuotta. ¶
Pyberteein aikana saapi sukuelimen karvoja. Karva alkaa kasvamhaan sukupuolen pääle ja jymskheen eli kupheesheen päin. Sekä pojat ette tyttäret saattavat saa karvaa viivana naphaan päin. ¶
Saapi kans karvaa kainalhoon ja se on tavalista ette saapi enemän karvaa ruuhmiin muihin paikhoin kans, esimerkiks käshiin ja jalkhoin. Pojat saattavat saa karvoja rinthaan ja selkhään. ¶
Pojila kasvaa parta. Se pruukaa alkaa ylähuulen päälä ja leviää sitten poskhiin ja leukhaan. Joilaki karvankasvu jatkuu ja lissäintyy ja tullee vahvemaks kauas raahvaasheen ikhään. ¶
Pyberteetin aikana pään hiukset tulevat rasvasemaks kun aiemin. Se riippuu siittä ette talirauhaset tekevät lissää rasvaa. Sen takia saattaa tarvita pestä hiukset useamin kun aiemin. ¶
Sukuelimet muuttuvat pyberteetin aikana, sekä koossa ette färissä. Talirauhaset alkavat näkyä selvemin, mikä merkittee ette sitä huomaa pilkkuja ja klupuja, jokka on luonoliset ja vaarattomat. Hiki ja nestheet, jokka alkavat kehittymhään tekkee ette sukuelin haiseeki eri tavala kun aiemin. ¶
Tyttärillä tulevat sekä ulkopuoliset ette sisäiset häpyhuulet vahvemaks ja tummemaks. Useasti net sisäiset häpyhuulet kasvavat sillä tavala ette net näkyvät ulos päin. Kliitturiski kasvaa. Emätin, kohtu ja munasolut (äggstockar), jokka on ruuhmiin sisälä tulevat isomaks. Ovylaasjuuni eli munanlaskenta (ägglossning) alkaa. ¶
Pojila alkavat testikkelit kasvamhaan. Ja testikkelinpussi ja peeniski alkaa kasvamhaan ja tulevat isomaks ja testikkelinpussi saapi tummeman färin. Kuinka paljon peenis kasvaa vaihtelee henkilöstä henkilhöön. Sisäiset sukupuolirauhaset, mitä kututhaan prostaataks ja spermarakko (spermablåsa), kasvavat kans. Esinahka eli suoronkota laajenee ja tullee isomaks ja sen alla alkaa smegma, valkeamainen voiteleva neste, kehittymhään. ¶
Kun testikkelit kasvavat net saattavat olla vähän arat. Se pruukaa olla merkkinä ette net on alkanheet tekemhään spermieitä. Se pruukaa alkaa 14-15 vuotena, mutta se saattaa alkaa sekä varemin ette hiljemin. Jos tullee spermaa kun saapi ejakylasjuunin, se merkittee ette sitä on seksinkypsä. Sillon sitä saattaa tehhä jonku raskhaaks, jos pittää emätinyhtyntää (slidsamlag). Pyberteetin aikana on tavalista ette sitä saapi ejakylasjuunin yölä kun nukkuu. Joilekin se tapahtuu vain joskus harvoin, ja muut taas saattavat saa öisiä ejakylasjuunia monen vuoen aikana. ¶
Ennenku mensi tullee sitä alkaa saahmaan vuotoja. Sen huomaa ette tullee vähän keltavalkeata truushoin. Vuoot tekevät ette emättimen limakalvot pysyvät tuorheina. Net pitävät kans emättimen puhthaana ja suojaavat sitä infeksjuunista. ¶
Kun saapi mensin se merkittee ette ovylasjuuni eli munanlasku (ägglossning) on alkanu. Se merkittee ette sitä on seksinkypsä, siis ette saattaa tulla raskhaaks ja saa lapsia. ¶
Ensi mensi pruukaa tulla suunile kaks vuotta jälkhiin kun rinnat on alkanheet kasvamhaan. Usseimiten se alkaa ette tullee vain vähän verta truushoin eli paperhiin kun pyhkii. ¶
Se on kans tavalista ette on ruskeanfärisiä vuotoja ennenku saapi mensin ensi kerran. Se on ruuhmiin tapa näyttää ette mensi on tulossa. Verensekanen vuoto pruukaa olla tumma ja ruskeanfärinen, se tullee siittä ette veri kerkiä kuivaa vähäsen ennenku se tullee ulos. ¶
Alussa on tavalista ette mensi tullee epäsäänölisesti. Sitä saattaa esimerkiks saa mensin vain kerran ja sitte se saattaa kestää monta kuukautta ennenku seuraavaa mensi tullee. Se on tavalista ja täysin vaaratonta. ¶
Sitä saattaa olla kiimanen, unaneerata eli pittää seksiä muula tavala ja saa orkasmin jo ennenku on seksuaalisesti kypsä. Mutta kun tullee seksin kypsäksi pruukaa seksin halu ja sen kaipu lissäintyä. Vaikka on unaneeranu jo kun oli nuorempi se on useasti pyberteetin aikana kun suuriin osa alkaa unaneeraamhaan enemän tietosesti. Moni ajattellee useamin seksistä ja siihen liittyvää, ja se on tavalista ette alkaa hunteeramhaan kuinka se tuntuu ensi kerran kun pittää seksiä jonku muun kans. ¶
Pojile seksin ajatukset saattavat tehhä ette saapi helpola ereksjuunin. Välistä se tapahtuu ilman ette itte ymmärtää miksi. Se saattaa esimerkiks tapahtua kun istuu byssissä joka huiskuu eli kun pyöräilee kryysitien päälä. Huiskumiset tekevät ette signaalit menevät suorhaan peeniksheen, ilman ette menevät aivoitten kautta. Se saattaa tuntua piinaliselta ja sitä helpola uskoo ette sitä on yksin siittä ette saa ereksjuunin ilman tahtoa, vaikka se on oikeasthaan hyvinki tavalista. ¶
Just niinku hiukset tulevat kätevämin rasvaseks niin tullee ihokin. Se tullee siittä ette talirauhaset prutyseeraavat enemän rasvaa kun aiemin, välistä enemän kun mitä oikeasthaan tarvithaan. Sitä huomaa sen sillä tavala ette iho kiiltää enemän, olletikki nokan ympäri ja ottassa, mutta kans poskissa ja selässä. Kun iho tullee rasvasemaks se saattaa johtaa ette saapi finniä ja ihomatoja, eli puurmaskia. ¶
Pyberteetin aikana saattaa kans saa viivoja ihhoon, niin kututtuja ihonsärkemisiä. Se tullee siittä ette iho vennyy kätevämin kun se kerkiä sopeutua. Tyttärillä se on tavalisiinta ette saa särkemisiä rinthoin, lonkhaan ja reishiin. Pojila se on tavalisiinta saa sitä selkhään ja olkapäihin. Särkemiset haalistuvat aijan olhoon. ¶
Sitä alkaa kans hikeämhään enemän pyberteetin aikana. Sen takia on tärkeä ette sitä pessee ittensä joka päivä. Jos tykkää ette tarvittee, sitä saattaa kans käyttää teoturanttia kainalossa. ¶
Just niinku muukin ruumis kehittyy niin ääniki kehittyy pyberteetin aikana. Kurkunpää kasvaa ja äänihuulet (stämband) tulevat pitemäks, mikä tekkee ette ääni tullee tummemaks ja syvemäks. Sitähän sitten kututhaan ette tulla äänenmurroksheen. Se tapahtuu sekä pojissa ette tyttärissä. Mutta pojitten ääni muuttuu enemän kun tyttärillä, ja se saattaa merkitä ette pojila on vaikeampi kontroleerata ääntä. Se saattaa välistä kuulua kröhmyseltä eli vaihtella vaalon ja tummeman välissä yhtenä aikana, ennen kun se tummenee ja syvenee. ¶
Pyberteetin alussa käet ja jalanpohja eli jalat kasvavat erityisen kätevästi. Sitten kasvavat käsivarret ja itte jalat eli sääret. Jälkhiin sen sitä kasvaa enniiten pittuuvelta. Sitä saattaa kasvaa monta senttimetriä muutamassa kuukauessa. Sitä kututhaan kasvuspyrtiks. ¶
Ruumis ei kasva aivan pittuuveela, mutta muuttuu kans formissa eli muoossa. Tyttäret pruukaavat saa leveämät lonkat ja pojat saavat leveämän ruuhmiin yläpuolen. ¶
Koska pyberteetti alkaa vaihtelee ja riippuu mm. jeenistä ja mitä on periny. Jos tullee varhain pyberteethiin saat ¶
Jos ei ole yhtään pyberteettimerkkiä kun täyttää 14 vuotta sitä kututhaan hiljaiseks pyberteetiks. Sillon saattaa puhua vanheemitten eli jonku muun huoltajan kans, ja niitten kans yhessä eli itte ottaa yhteyttä siukkasysterin, nuoritten vasthaanoton eli huoltosentraalin kans. Jos tarvittee pyberteetin mennee panna käynthiin metesiinin avula. Sitä ei saata itte tehhä mithään millä pääsis kätevämin pyberteethiin. ¶
Jos tuntuu raskhaalta ettei kehittyä samassa tahissa kun omat kaverit se saattaa tuntua hyvältä ette puhua jonkun kansa. Koulunsysteri on esimerkiks hyvä henkilö mihinkä saattaa kääntyä. Se mennee kans saa apua nuoritten vasthaanotosta eli huoltosentraalista. ¶
Ruottin kansaliset vähemistöt ja niitten kielet ¶
Ruottinsuomalaiset, juutalaiset, roomit, saamelaiset ja tornionlaaksolaiset on Ruottin kansaliset vähemistöt eli minuriteetit. Se merkittee ette heilä on pitkänaikanen kieli- ja kulttuurinen yhteenkuuluvuus kansalisessa yhteisössä. Se on jokhaisen henkilön asia ette päättää jos sitä kuuluu yhteen näihiin kansalishiin vähemisthöön eli ei. Kyse on minkä porukan kans sitä itenttifieeraa itteä ja tuntee yhteenkuuluvuutta. ¶
1999 valtiopäivät tunnustit nämät viis porukkaa kansalisena vähemistönä. 2010 tuli uusi laki joka vahvistaa kansalisitten vähemistöitten oikeuksia ja vähemistökielitten asemaa. ¶
1177 Huolto-opas ja Umo.se julkasevat tekstiä terhveyvestä, huolosta ja oikeuksista hoijossa kahelatoistala tunnustetula varieteteetilä viien kansalisen vähemistöitten kielistä. ¶
Met olema seuranheet Kieliraatin rekomentasjuunia kun olema tehneet käänöksiä, ja tekstit on tarkistettu yhteisymmäryksessä vähemistöitten eustajitten kans. ¶
